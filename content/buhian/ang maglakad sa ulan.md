---
title: Ang Maglakad sa Ulan
date: 2022-06-30
aliases:
  - /poems/ang-maglakad-sa-ulan
  - /ang-maglakad-sa-ulan
---
Ang paglalakad habang umuulan ay may sarili ring timpla  
mas mabilis ang agos ng tubig kapag mapaparaan ka sa batis  
kasabay ng koro ng mga palakang nakarating na sa langit.  

Kung nakapayong ka susundan ka  
ng tunog ng maliliit na patak ng ulan  
habang tumatalsik ang putik sa likod ng iyong binti.  

At kapag dumaan ang malakas na hangin  
na tatangay sa payong mo  
hayaan mong maghabulan ang hangin at ang payong.  

May panibago kang tungkuling hindi makapagaantay  
ang magpakalunod sa kalayaang  
sa paglalakad lamang sa ilalim ng ulan matitikman.

***
Tignan ang orihinal sa [talahardin](https://talahardin.vinceimbat.com/ang-maglakad-sa-ulan).